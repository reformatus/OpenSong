<?xml version="1.0"?>
<song><title>74. Miért vetsz minket így el, Úr Isten?</title><lyrics>[V1]
 Miért vetsz minket így el, Úr Isten? 
 Miért haragszol mireánk örökre? 
 Meddig gerjed fel haragodnak tüze 
 Juhaidnak nyájára ily igen?

[V2]
 Emlékezzél meg te seregedről, 
 Melyet régente magadnak szerzettél; 
 Felvett örökségedről emlékezzél, 
 A Sion hegyén lakóhelyedről!

[V3]
 Kelj föl, és végre jöjj el, Úr Isten: 
 Szent templomodat rútul összedönték, 
 Mindent elrontott benne az ellenség, 
 Pusztaság lett a te szent helyeden!

[V4]
 Ahol dicséreted hirdettetett, 
 Most ellenségid ordítanak szörnyen, 
 És a tenéked szenteltetett helyen 
 Az ő zászlójuk fölemeltetett.

[V5]
 Te templomodat ők fölgyújtották, 
 És szent helyedet tűzzel megégették; 
 Te szent nevednek drága lakóhelyét 
 Tövestől fogva mind elrontották.

[V6]
 „Nosza, hozzá – mondják ők magukban –, 
 Pusztítsuk el őket nagy szörnyűséggel!” 
 Az Istennek szentegyházait széjjel 
 Mind megégették e tartományban.

[V7]
 Már jeleit nem látjuk erődnek, 
 Immáron nincsen közöttünk próféta; 
 Nincs jövendőmondó, aki tudhatná, 
 Mint lesz már vége e nagy veszélynek.

[V8]
 Ó, Úr Isten, ezt meddig engeded, 
 Hogy ellenségink minket nevessenek? 
 Örökké hagyod-e gyűlölőidnek, 
 Hogy gyalázattal illessék neved?

[V9]
 Miért fordítod el kezeidet? 
 Jobb kezedet mért rejted kebeledben? 
 Bárha egyszer kinyújtanád ismétlen, 
 Mutatván nékünk segedelmedet!

[V10]
 De az Isten én királyom régen, 
 Aki engemet bírt és jól vezérlett, 
 Hatalmát jelentvén e világ előtt, 
 Hogy segedelmem ő mindenekben.

[V11]
 Te választád kétfelé a tengert, 
 A sárkánynak te rontottad meg fejét; 
 Tengeri szörnyek fejeit megtöréd, 
 Nagy testük széjjel a parton hevert.

[V12]
 Miket aztán eledelül küldtél 
 A népeknek a nagy puszta helyekben; 
 Patakvizet és forrást csudaképpen 
 Az erős kősziklából eresztél.

[V13]
 Megszárasztád a folyóvizeket, 
 Tied a nap, és tied az éjszaka; 
 Hogy a sötétséget világosítsa, 
 Arra teremtéd a napnak fényét.

[V14]
 Te isteni nagy bölcsességeddel 
 Bizonyos határt vetettél a földnek, 
 És különbségét a nyártól a télnek 
 Elosztád hévséggel és hideggel.

[V15]
 Emlékezzél meg, lásd meg e dolgot: 
 Ellenségid mint gúnyolnak, nevetnek; 
 A bolond népek veled csúfot űznek, 
 Szent neveden tesznek gyalázatot!

[V16]
 Te gerlicédet, galambocskádat 
 Ne dobd oda gonosz fenevadaknak; 
 A szegényekre gondolj irgalmaddal, 
 Ne feledd őket, viseld gondjukat!

[V17]
 Emlékezzél meg szövetségedről, 
 Mert az egész föld eltelt sötétséggel, 
 Erőszakos és csalárd, gonosz néppel, 
 Kik nyomorgatnak nagy kegyetlenül!

[V18]
 Ne engedd meghátrálni szégyennel 
 A te nyomorult, szegény szolgáidat; 
 Fordítsd hozzájuk te nagy jóvoltodat, 
 Hogy nevedet dicsérjék víg szívvel!

</lyrics></song>