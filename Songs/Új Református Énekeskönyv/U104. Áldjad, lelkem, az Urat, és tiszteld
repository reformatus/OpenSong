<?xml version="1.0"?>
<song><title>104. Áldjad, lelkem, az Urat, és tiszteld</title><lyrics>[V1]
 Áldjad, lelkem, az Urat, és tiszteld,
 Dicsőségével rakva menny és föld.
 A te felséged, Uram, nagy és erős,
 A te ékességed nagy szép és fényes.
 ||
 Te öltözeted ékes és tiszta,
 Szép világosság származik róla.
 Az egeket szélesen kiterjesztéd,
 Mint egy kárpitot, úgy felékesítéd.
[V2]
 A vizet körüled, mint kamarát,
 Jól megépítéd, mint szép palotát.
 A felhőkön úgy jársz, mint egy szekéren,
 A szelek szárnyukon hordoznak szépen.
 ||
 Angyalidat sebes széllé teszed,
 Száguldó postáidként kiküldöd;
 Mennydörgés, tűzláng, villámlás előtted,
 Mint kész szolgáid, úgy függnek tetőled.
[V3]
 A föld fundamentumát megvetéd,
 Amelyre erősen helyeztetéd,
 Hogy azon mindenkoron megállana,
 És helyéből soha ki nem mozdulna.
 ||
 Mely azelőtt a nagy mélységekbe’
 Vízzel, mint ruhával, volt elfödve;
 Őrajta a nagy vizek felül folytak,
 Kik a nagy hegyeken is felülmúltak.
[V4]
 De amint te megdorgálod őket,
 Feddésed látván, elfutnak tőled;
 Hogy meghallák mennydörgését te szódnak,
 A földről sietvén elszaladának.
 ||
 A nagy hegyek fölemelkedének,
 És a mély völgyek előtűnének;
 Minden megtartja ő tulajdon helyét,
 Melyet Felséged nékiek engedett.
[V5]
 Határát a nagy tenger megtartja,
 Azt semmiképpen által nem hágja,
 Hogy többé e fölemelkedett földek
 Ő vize miatt el ne merüljenek.
 ||
 A kútfejeket a szép völgyeken
 Te Felséged rendelte nagy szépen;
 A patakok, mik innen kicsordulnak,
 A hegyek között zengedezve folynak.
[V6]
 Azért, hogy a mezőn járó juhok
 És az erdőn lakó vadállatok
 E vizekben és a szép kútfejekben
 Igyanak, és megújuljanak szépen.
 ||
 E helyen ember hall ékes zengést,
 Égi madaraktól szép éneklést,
 Akik a hűvös, zöld ágakon ülnek,
 És gyönyörűségesen énekelnek.
[V7]
 A nagy hegyeket te onnan felől
 Megnedvesíted a magas égből,
 Hogy a te jó, bőséges kezeiddel
 E földet betöltsed szép gyümölcsökkel.
 ||
 És a jószágnak szénát adsz bőven,
 Melyet teremtesz széjjel a réten,
 És az ő munkájából az embernek,
 Búzát és szőlőt adsz ő életének.
[V8]
 Vigasságra bort adsz az embernek,
 Kenyért adsz, melytől megerősödjék,
 És olajat bőven engedsz nékie,
 Hogy orcája megfényesedjék tőle.
 ||
 Te megöntözöd az élőfákat,
 És a szép növendék cédrusokat,
 Miket a Libanon-hegyen ültettél,
 Megnedvesíted szép, hasznos esőkkel.
[V9]
 A holdat helyeztetted az égre,
 Hogy az esztendőt ossza részekre;
 Tudja a fényes nap, hol kell lemenni,
 És tudja útját oda vezérelni.
 ||
 Te alkottad a nagy sötétséget,
 Hogy elválassza naptól az éjjelt,
 És éjszaka az erdei sok vadak
 Az ő barlangjukból előballagnak.
[V10]
 Az ember reggel fölkel idején,
 És tiszte szerint munkára mégyen,
 Szántóföldre, rétre, kertbe, szőlőbe,
 És munkálkodik ott mind estéiglen.
 ||
 Uram, mily nagy a te bölcsességed,
 És bölcsességes cselekedeted!
 Nagy dolgaidnak, Uram, nincsen száma,
 Mikkel egész föld kereksége rakva.
[V11]
 Minden élő, Uram, tereád néz,
 Szemeit emelvén Felségedhez,
 Eledelt adsz nékik ő idejükben.
 Elődbe gyűlnek, néked esedezvén.
 ||
 És te mind megelégíted őket,
 Ha megnyitod bőséges kezedet:
 Nem leszen senkinek semmi ínsége,
 Mert te jól tudod, kinek mi szüksége.
[V12]
 De ha tőlük orcádat elrejted,
 Megrettennek, és ottan elvesznek.
 Ha leheletét elveszed azoknak,
 Menten elhullnak, és porrá változnak.
 ||
 De ha reájuk lehelsz ismétlen,
 Hirtelen mind megélednek szépen,
 Mert tetőled ők megelevenednek,
 És te megújítod színét e földnek.
[V13]
 Az Úrnak légyen örök tisztesség,
 És légyen néki minden dicsőség!
 Örvend az Úr ő csudadolgaiban,
 Gyönyörködik ő minden munkáiban.
 ||
 Tekintetétől a föld megrémül,
 És az ő haragjától megrendül;
 Reszketvén a nagy hegyek, füstölögnek,
 Hogyha az Úrtól ők megérintetnek.
[V14]
 Dicséretet az Úrnak éneklek,
 Ameddig én e világon élek;
 Az Úr Istent én egész életemben
 Dicsérem és áldom szép éneklésben.
 ||
 De viszont én azt kérem őtőle,
 Hogy éneklésem jó kedvvel vegye,
 És aztán teljes szívből örvendezek,
 Szép énekeket mondván szent nevének.
</lyrics></song>