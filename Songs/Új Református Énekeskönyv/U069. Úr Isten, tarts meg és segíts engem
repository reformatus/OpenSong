<?xml version="1.0"?>
<song><title>69. Úr Isten, tarts meg és segíts engem</title><lyrics>[V1]
 Úr Isten, tarts meg és segíts engem, 
 Mert a vizek szinte lelkemig érnek, 
 Közepén vagyok a sáros mélységnek, 
 Amelyben csaknem elsüllyed fejem! 
 Az árvizek összeütnek rajtam, 
 A kiáltás miatt torkom elrekedt, 
 Én szemeimben megfogyatkoztam, 
 Midőn várom a te segedelmedet.

[V2]
 Én hajam szálánál többen vannak, 
 Akik engemet ok nélkül gyűlölnek; 
 Én ellenségim szerfelett erősek, 
 És engem eltörleni akarnak. 
 Noha semmit nem vettem senkitől, 
 De mégis énnékem kell megfizetnem; 
 Nincs, Uram, elrejtve színed elől 
 Én bolondságom és minden én vétkem.

[V3]
 Seregek Ura, hatalmas Isten, 
 Aki vezérled a te seregedet! 
 Kik benned vetik ő reménységüket, 
 Ne hagyd miattam esni szégyenben! 
 Izráel Ura, akik tebenned 
 Szívből bíznak, ne szégyenítsd meg őket, 
 Mert nagy szidalmat szenvedek érted, 
 A gyalázat elborítja színemet!

[V4]
 Mert idegennek rokonim tartnak, 
 Atyámfiai sem ismernek engem; 
 Szent templomodban gerjedez én szívem, 
 Megemészt nagy szerelme házadnak. 
 És gyalázóid ő sok szidalma 
 Énrám esének, én pediglen sírtam, 
 És böjtöltem, de ők csak csúfoltak 
 Engemet, noha minden jót kívántam.

[V5]
 Bánat miatt én zsákba öltöztem, 
 De ők énrólam meséket költöttek; 
 A kapun ülők és a részegesek 
 Csúf énekléssel nevetnek engem. 
 De én tehozzád nagy buzgó szívből, 
 Ó, kegyes Isten, könyörgök naponkint; 
 Hallgass meg, Uram, kegyességedből, 
 És kegyelmezz meg te hűséged szerint!

[V6]
 Emelj ki engem e fertős sárból, 
 Hogy el ne süllyedjek, gyűlölőimtől, 
 Ments meg e nagy vizeknek örvényiből, 
 Tarts meg ellenségim haragjától, 
 Hogy a mély víz engem el ne nyeljen, 
 Se pedig felül reám ne boruljon; 
 Ne merüljek tengeri mélységben, 
 A kútnak szája engem be ne zárjon!

[V7]
 Úr Isten, nagy a te kegyességed, 
 Hallgasd meg azért, amit tőled kérek: 
 Irgalmas szemeid reám nézzenek, 
 Hadd láthassam nagy kegyelmességed! 
 Ne rejtsd el, Uram, kegyes orcádat 
 Szegény szolgádtól, mert szorongattattam; 
 Ne késsél, halld meg kiáltásomat, 
 Add meg kérésem, vigasztalj meg, Uram!

</lyrics></song>