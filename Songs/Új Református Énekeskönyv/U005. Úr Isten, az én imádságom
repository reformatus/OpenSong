<?xml version="1.0"?>
<song><title>5. Úr Isten, az én imádságom</title><lyrics>[V1]
 Úr Isten, az én imádságom, Kérlek, vegyed füleidbe,
 És hallgass meg kérésembe’! Én Istenem és én királyom,
 Értsd meg mondásom.

[V2]
 Tekintsed meg esedezésem, És halld meg kiáltásomat,
 Midőn hívlak, királyomat! Meghallgatod én könyörgésem,
 Bizonnyal hiszem.

[V3]
 Jó reggel meghallgatsz engemet, Uram, még virradta előtt,
 Idején a nap hogy feljött; Elődbe számlálom ügyemet,
 Várván kegyelmet.

[V4]
 Mert egyedül vagy olyan Isten, Kinek a gonoszság nem kell;
 És aki gonosz bűnben él, Nem mehet hozzád semmiképpen,
 Míg él vétekben.

[V5]
 A kábák és az esztelenek Nem állhatnak színed előtt;
 Gyűlölsz minden gonosztévőt, És tőled távol űzettetnek
 Mind az ilyenek.

[V6]
 Akik csak hazugságot szólnak, A gyilkosokat, rablókat,
 Szörnyen elveszted azokat; Kik embert hamisan megcsalnak,
 Megutáltatnak.

[V7]
 Én pedig nagy jó reménységgel Bémegyek szent templomodba,
 És imádlak szent házadba’; Nagy jóvoltodért félelemmel
 Szolgállak szívvel.

[V8]
 Uram, vezérelj igazságban Ellenségimnek láttokra,
 Kik igyekeznek káromra; Oktass, hogy a te útjaidban
 Járhassak jobban.

[V9]
 Mert szájukban nincs egy igaz szó, Szívük teljes nyavalyával,
 Nyelvük szól nagy álnoksággal, Torkuk oly, mint a nyílt koporsó,
 Hol nincs semmi jó.

[V10]
 Büntesd meg, Uram Isten, őket, Tedd semmivé tanácsukat,
 Rontsd el ő találmányukat; Kik ellenkeznek, verd meg őket,
 A pártütőket!

[V11]
 És hogy azok mind örüljenek, Akik bíznak csak tebenned,
 Szívből szeretik szent neved: Engedd, hogy vígan Felségednek
 Énekeljenek.

[V12]
 Az igazat mert te megáldod, Te nagy irgalmasságoddal
 Körülveszed, mint paizzsal; A gonosz ellen őt megtartod,
 És oltalmazod

</lyrics></song>