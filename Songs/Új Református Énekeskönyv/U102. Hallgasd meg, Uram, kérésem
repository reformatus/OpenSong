<?xml version="1.0"?>
<song><title>102. Hallgasd meg, Uram, kérésem</title><lyrics>[V1]
 Hallgasd meg, Uram, kérésem,
 Tekintsd meg esedezésem!
 Beszédem jusson hozzád,
 Ne rejtsd el tőlem orcád!
 ||
 Hajtsd énhozzám te füledet,
 Enyhítsd meg nagy ínségemet!
 Midőn kiáltok, Úr Isten,
 Siess, hallgass meg kegyesen!
[V2]
 Mert napjai életemnek
 Oly hirtelen eltelének,
 Mint a füst és a pára,
 És mint a tűzhely pora.
 ||
 Minden csontom úgy elszáradt,
 Szívem, mint a fű, elhervadt,
 Úgy, hogy az én ételemet,
 Elfelejtem kenyeremet.
[V3]
 Azért kelj fel, ó, Úr Isten,
 Haragod ne gerjedezzen!
 Siont immáron szánd meg,
 És néki kegyelmezz meg!
 ||
 Mert már, ím, az idő eljött,
 És amely már sokat késett,
 Jelen vagyon az az óra,
 Melyben dolga fordul jóra.
[V4]
 Hogy a te szolgáid végre
 Összegyűlvén e szent helyre,
 Szeressék köveit is,
 Kedveljék még porát is.
 ||
 És aztán a pogány népek,
 Uram, nevedet rettegjék;
 E földön minden királyok
 Megvallják, hogy te vagy Uruk.
[V5]
 Mert az Úr jól megépíté,
 A Siont megékesíté,
 Dicsőségét is itten
 Megmutatá ismétlen.
 ||
 Nyomorultak sok panaszát,
 Meghallgatá nagy siralmát,
 Kérésüket meg nem veté,
 Sőt, kegyesen megtekinté.
[V6]
 Ember ezt híven fölírja,
 Hogy megmaradjon mindenha;
 Légyen emlékezete
 Nemzetségről nemzetre,
 ||
 Hogy a jövendő nemzetek,
 Kik még e földre születnek,
 A mennybéli Istent áldják,
 E dolgáért magasztalják:
[V7]
 Hogy alánéz onnan felől
 Az ő magas szent helyéből;
 A mennyből alánézett,
 E földre letekintett,
 ||
 Hogy meghallja kérésüket,
 A foglyoknak ínségüket,
 És azokat ő megtartja,
 Kiket ítéltek halálra.
[V8]
 Hogy szent neve az Istennek
 A Sionban dicsértessék,
 És a Jeruzsálembe’
 Áldassék dicsősége,
 ||
 Midőn a népek seregben
 Összegyűlnek e szent helyben,
 A királyok is itt lesznek,
 És szolgálnak az Istennek.
[V9]
 Az én erőmet letörte,
 Éltem megrövidítette,
 És e nagy szükségemben
 Így szólék keservesen:
 ||
 Ne hagyj elvesznem, Úr Isten,
 Életemnek közepében!
 Mert mindörökké megvannak
 Esztendeid, el nem fogynak.
[V10]
 E földet te teremtetted,
 És ekképpen helyeztetted;
 Csak te kezed munkája
 Az égnek alkotmánya.
 ||
 Te vagy, aki régen voltál,
 Voltod változás nélkül áll;
 Te esztendeidnek vége
 Nem lészen soha örökre.
[V11]
 Azért a te szolgáidnak
 Fiai megszaporodnak,
 És megmaradnak végig,
 Azaz örök időkig.
 ||
 A néked szolgáló hívek
 És minden ő nemzetségek
 Megállnak és megmaradnak,
 És örökké el nem fogynak.
</lyrics></song>