<?xml version="1.0"?>
<song><title>8. Ó, felséges Úr, mi kegyes Istenünk</title><lyrics>[V1]
 Ó, felséges Úr, mi kegyes Istenünk,
 Mely csudálatos a te neved nékünk!
 Nagy dicsőséged ez egész földre
 Kiterjed, és felhat az egekre.
[V2]
 Dicsérnek téged még a csecsemők is,
 Szájukban viselik nevedet ők is,
 Kik által ellenséget megejtesz,
 És bosszúállót megszégyenítesz.
[V3]
 Nagy voltát ha megnézem dolgaidnak,
 Melyeket a te kezeid formáltak,
 Az eget, holdat, a fényes napot,
 És szép renddel a sok csillagokat:
[V4]
 Csudálván mondom: Micsoda az ember,
 Ki tőled ennyi sok dicsőséget nyer?
 De micsoda az embernek fia,
 Kiről Felségednek van ily gondja?
[V5]
 Az angyaloknál noha egy kevéssé
 Kisebbé tőd, de nagy dicsőségessé
 Teremtéd őtet és magasztalád,
 Nagy dicsőségre felkoronázád.
[V6]
 Kezed munkáin őtet úrrá tevéd,
 Hogy azokkal bírna, néki engedéd,
 Valamit e világra teremtél,
 Mindeneket lába alá vetél.
[V7]
 Juhot, ökröt és egyéb állatokat,
 A hegyen és völgyön élő vadakat,
 Kik az erdőkön széjjel legelnek,
 Avagy sík réten és mezőn élnek.
[V8]
 És a repeső égi madarakat,
 Kik hangicsálnak szép melódiákat,
 És sok halait a nagy tengernek
 Adád birtokába az embernek.
[V9]
 Ó, felséges Úr, mi kegyelmes Urunk,
 Mely csudálatos a te neved nálunk!
 Felségednek mely nagy dicsősége,
 Mellyel teljes e föld kereksége.
</lyrics></song>