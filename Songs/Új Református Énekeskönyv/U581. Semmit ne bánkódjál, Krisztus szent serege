<?xml version="1.0"?>
<song><title>581. Semmit ne bánkódjál, Krisztus szent serege</title><lyrics>[V1]
 Semmit ne bánkódjál, Krisztus szent serege,
 Mert nem árthat néked senki gyűlölsége,
 ||
 Noha e világnak rajtad dühössége,
 De nem hagy szégyenben Krisztus ő Felsége.
[V2]
 Királyi nemzet vagy, noha te kicsiny vagy,
 Az Atya Istennél bizony te kedves vagy;
 ||
 Ő szent Fia által már te is fia vagy,
 Minden dicsőségben, higgyed, hogy részes vagy.
[V3]
 Hogyha te igazán a Krisztusban bízol,
 Higgyed, hogy lélekben Istennél gyarapszol,
 ||
 Ha Krisztus véréből igaz hittel iszol:
 Higgyed, hogy örökké meg nem szomjúhozol.
[V4]
 Akármint halásszon az ördög utánad,
 Az ő tagjaiban dühösködjék rajtad,
 ||
 Mind tőrrel, fegyverrel siessen utánad,
 Ha Krisztusban bízol, higgyed, az sem árthat.
[V5]
 Rajtad semmit sem fog a pogány ellenség,
 Noha nehéz néked a rettenetesség;
 ||
 Bátor koncra hányjon a hitlen ellenség:
 Feltámaszt a Krisztus, néked nagy reménység.
[V6]
 Oltalmazza Krisztus az ő szent egyházát,
 Miként a jó pásztor saját juhocskáját;
 ||
 Valaki hallgatja a Krisztus mondását,
 Viseli mindenkor szorgalmatos gondját.
[V7]
 Siess most mihozzánk, Krisztus, segélj minket,
 A te szent igéddel neveljed hitünket,
 ||
 És te Szentlelkeddel bírjad életünket,
 Hogy minden dolgunkban dicsérhessünk téged.
[V8]
 Igaz fogadásod és minden beszéded,
 Nyilván vagyon immár minden dicsőséged;
 ||
 Ne hagyd elpusztulni e kicsiny sereget,
 Melyért a keresztfán szenvedtél gyötrelmet!
[V9]
 Ne nézzed, Úr Isten, e világ vakságát,
 Te nagy jóvoltodról háládatlanságát,
 A te igéd ellen ily nagy káromlását:
 Nézzed a Krisztusnak ártatlan halálát.
[V10]
 Vedd el már mirólunk a sok ellenséget,
 Vedd ki miközülünk a sok gyűlölséget;
 Essenek szégyenbe minden ellenségink,
 Kik dicsőségedet tagadják s nevetik.
[V11]
 Senkiben nem bízik az Anyaszentegyház,
 Hanem csak tebenned, ki minket oltalmazsz,
 ||
 És igazságoddal mindenkoron táplálsz,
 Te szent sebeiddel minket megvigasztalsz.
[V12]
 Hálát adunk néked, mennybéli nagy Isten,
 Ki vagy egy szentségben és három személyben.
 ||
 Ne hagyj elrettennünk keserűségünkben,
 Halálunk óráján ne essünk kétségben!
</lyrics></song>