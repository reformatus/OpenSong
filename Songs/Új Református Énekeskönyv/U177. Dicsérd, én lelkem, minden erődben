<?xml version="1.0"?>
<song><title>177. Dicsérd, én lelkem, minden erődben</title><lyrics>[V1]
 Dicsérd, én lelkem, minden erődben
 A nagy Úr Istent az ő szent nevében.
 Áldjad az Istent minden éltedben,
 El ne felejtsed jótéteményiben.
[V2]
 Ő megbocsátja minden bűnödet,
 Ő gyógyítja meg te betegségedet.
 A kárhozattól megment tégedet,
 Ő koronázza meg a te fejedet.
[V3]
 Ki minden jóval téged megáldott,
 Imádságodban téged meghallgatott.
 Mint sasmadarat, mely már megaggott,
 Nagy bűneidből ugyan megifjított.
[V4]
 Bízzál, én lelkem, az Úr Istenben,
 Igen irgalmas ő természetében
 És késedelmes a büntetésben,
 Csakhogy megjobbulj a te életedben.
[V5]
 Ha egy kevéssé haragot mutat,
 Az ő haragja mindvégig nem marad.
 Fenyegetése nem örökké tart,
 Irgalmasságot ismét hozzád mutat.
[V6]
 Nem bűnünk szerint bánik mivelünk,
 Nem érdemünkre fizet ő minékünk.
 Mely igen magas az ég felettünk,
 Olyan igen nagy irgalma minékünk.
[V7]
 Oly igen messze veti bűnünket,
 A napnyugathoz mily távol napkelet.
 Hogy többé a bűn vissza nem térhet,
 Immáron minket pokolra nem vethet.
[V8]
 Miként az Atya fiait szánja,
 Akképpen Isten híveit nem hagyja.
 Mert nem angyalok, azt is jól tudja,
 Ő teremtette, mily gyarlók, jól látja.
[V9]
 Porból teremté, porrá kell lenni,
 Miként a fűnek, úgy meg kell száradni.
 Mint a virágnak, el kell hullani,
 Úgy meg kell Ádám fiainak halni.
[V10]
 Az Úr Istennek irgalmassága
 Istenfélőkön mindöröktől fogva.
 Firól fiúra mireánk szálla,
 Krisztus Jézusnak megigazítása.
[V11]
 Akik őt féljük, mondását tégyük,
 Parancsolatát híven megőrizzük,
 Néki engedjünk, ezt emlegessük,
 Ennyi jóvoltát, hogy el ne feledjük.
[V12]
 Vigasság nekünk háborúságban,
 Hogy Istenünk van magas mennyországban,
 Mindenekkel bír királyságában,
 Örökkévaló hatalmasságában.
[V13]
 Ti, szent angyalok, Istent áldjátok,
 Mert őáltala hatalmasok vagytok,
 Mindenkor néki szavát halljátok,
 Megfogadjátok, néki szolgáljatok.
[V14]
 Ti, fejedelmek, meghallgassátok,
 Isten Uratok, neki szolgáljatok,
 Akaratában ti eljárjatok,
 Mert tisztetekről számot kell adnotok.
[V15]
 Egyházi rendek, ti is, kik vagytok,
 Istent áldjátok, mert pásztori vagytok.
 Úgy kiáltsatok, prédikáljatok,
 Mint egy trombita, ugyan harsogjatok.
[V16]
 Te szegény község, szorgalmatos légy,
 Gyakran hallgassad Istennek igéjét,
 Tőled is Isten úgy dicsértessék,
 Hogy alábbvaló másoknál te se légy.
[V17]
 Minden állatok, Istent áldjátok,
 Ő teremtőtök, mindnyájan valljátok.
 Ez egész földön valahol vagytok,
 Teremtőtöket örökké áldjátok.
[V18]
 De te, én lelkem, te kiváltképpen
 Áldjad az Istent, te minden idődben.
 Mert ő, ki téged adott e testben,
 Szent Fia által ismét hozzá vészen.
</lyrics></song>