<?xml version="1.0"?>
<song><title>567. Téged, ó, Isten, dicsérünk</title><lyrics>[V1]
 Téged, ó, Isten, dicsérünk, 
 Téged Urunknak vallunk, 
 Fő királyunknak ismerünk, 
 Áldunk és magasztalunk: 
 Véghetetlen felséged, 
 Felséged, dicsőséged. 
 Angyal, ember nem foghatja, 
 Mindenik csak csudálhatja.

[V2]
 Királyi széked kerítik 
 Kérubok és szeráfok, 
 Magukat arcra terítik 
 Sok százezer angyalok, 
 Minden boldog seregek, 
 Kikkel az egek zengnek, 
 Lerakva koronájukat, 
 Téged imádnak, Urukat.

[V3]
 És ezt kiáltják szüntelen: 
 Szent, szent, szent az Úr Isten! 
 Dicsősége földön-mennyen 
 Mindörökké meglészen, 
 Mindenütt jelenvaló, 
 Mindent látó és halló, 
 Királya az angyaloknak, 
 Ura földi királyoknak.

[V4]
 Téged dicsér, Atya Isten, 
 Szent Egyházadnak népe, 
 Mind ott fenn, mind alant itten, 
 Mint szent felséged képe. 
 A megszerzett üdvösség, 
 A hit és a kegyesség, 
 Mind nagy kegyelmed munkája, 
 Dicsőséged prédikálja.

[V5]
 Istennek egyszülött Fia, 
 Ki felvetted testünket. 
 És így lettél atyánkfia, 
 Hogy megváltsál bennünket, 
 Ó, dicsőség Királya, 
 Minden keresztyén szája 
 Szívből származott énekkel 
 Dicséretedre énekel.

[V6]
 Te bűn és ördög hatalmát 
 Meggyőzvén haláloddal, 
 A halálnak diadalmát 
 Te feltámadásoddal, 
 Szent Atyáddal egy székben 
 Ülsz jobbja felől mennyben, 
 Hogy mi is véled ott legyünk, 
 Dicsőségedben részt vegyünk.

[V7]
 Ó, Szentlélek, egy Istenség 
 Az Atyával s Fiúval, 
 Téged egész keresztyénség 
 Megszentelőjének vall. 
 Ó, dicső Szentháromság, 
 Legfőbb szentség és jóság, 
 Egy üdvözítő Istenünk, 
 Téged örökké dicsérünk.

[V8]
 Ó, győzedelmes királya, 
 Jézus, megváltottidnak, 
 Feje, irgalmas bírája 
 Véren vett szolgáidnak! 
 Jöjj, vezéreljed néped, 
 És áldd meg örökséged; 
 Tápláljad lelkünk igéddel, 
 Szent testeddel, szent véreddel.

[V9]
 Hitünket, reménységünket 
 Szentlelkeddel erősítsd, 
 Istenhez szeretetünket 
 S feleinkhez öregbítsd. 
 Vígy előbb a szentségben, 
 Adj részt a dicsőségben 
 Testi halálkor lelkünknek, 
 Feltámadáskor testünknek.

[V10]
 E végre még ez életben 
 Bocsásd meg bűneinket, 
 Hogy a jövő ítéletben 
 Ne vádoljanak minket. 
 Bízunk is szent véredben, 
 Kezesi érdemedben; 
 A halálban is remélünk, 
 Hisszük, meg nem szégyenülünk.

</lyrics></song>