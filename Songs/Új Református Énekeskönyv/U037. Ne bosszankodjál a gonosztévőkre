<?xml version="1.0"?>
<song><title>37. Ne bosszankodjál a gonosztévőkre</title><lyrics>[V1]
 Ne bosszankodjál a gonosztévőkre,
 Midőn őnékik jól vagyon dolguk!
 Ne nézz nagy búsan ő szerencséjükre,
 Ha látod: jobban megy nekik dolguk!
 Mert mint a szénafű, levágattatnak,
 És mint a zöld fű, hamar elhullnak.

[V2]
 Tégy jól, és bízzál erősen Istenben:
 Békével élhetsz itt ez országban;
 Hűséggel járj el egész életedben,
 Örvendj az Úrnak nagy jóvoltában,
 És valamit kérsz tőle, mind megnyered,
 Mindent megád, amit kíván szíved.

[V3]
 Csak az Istenre támaszd minden dolgod,
 És kétség nélkül fordulj őhozzá,
 Mert megcselekszi, bizonnyal meglátod:
 Ártatlanságod világra hozza,
 Hogy igazságod ugyan lássa minden,
 Mint fényes nap fénylik délidőben.

[V4]
 Bízzál az Úrban, csendes légy szívedben,
 És reménységed vessed őbenne!
 Ne haragudjál jó szerencséjükre
 Azoknak, akik élnek kedvükre!
 Ne gondolj semmit az ő életükkel,
 Hogy velük együtt ne essél bűnbe!

[V5]
 Mert a gonoszok mind eltöröltetnek,
 De akik a nagy Istenben bíznak,
 E földnek azok örökösi lesznek:
 A gonosztévők szörnyen elhullnak.
 Majdan, ha ő helyüket megtekinted,
 Ahol ők laktak, üresen leled.

[V6]
 Élj igazán, légy hű és tökéletes,
 És nagy jól lészen tenéked dolgod,
 Békességed lészen nagy örvendetes.
 A gonoszok mind vallnak csúfságot,
 Mert ők szertelen nagy ínségbe esnek,
 És teljességgel végül elvesznek.

[V7]
 Mert az Úr oltalma az igazaknak,
 Megmenti őket sok ínségükből,
 Vélük vagyon, és tőle megtartatnak.
 És hogy őhozzá fordulnak szívből,
 A gonosztévőktől megszabadítja,
 És jelenvoltával vigasztalja.

</lyrics></song>