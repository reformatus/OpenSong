<?xml version="1.0"?>
<song><title>71. Tebenned bízom, én Istenem</title><lyrics>[V1]
 Tebenned bízom, én Istenem, 
 Kérlek, oltalmazz meg, 
 Gyalázattól ments meg, 
 Hogy örök szégyenbe ne essem! 
 A te nagy jóvoltodból 
 Tarts meg minden gonosztól!

[V2]
 Hajtsd hozzám füled, tarts meg engem, 
 Nyújtsad segítséged, 
 Amint megígérted, 
 Hogy segítségül leszel nékem; 
 Légy azért én kősziklám 
 És én erős kőváram!

[V3]
 Ments ki a hamisnak kezéből, 
 És annak markábul, 
 Aki él csalárdul; 
 Oltalmazz meg a kegyetlentől! 
 Benned bíztam, Uramba’ 
 Gyermekségemtől fogva.

[V4]
 Hogy származám anyám méhéből, 
 Ottan is énnékem 
 Voltál reménységem. 
 Anyám méhéből engem kivől, 
 Azért neked éneklek, 
 És szüntelen dicsérlek.

[V5]
 Engem csudának tartnak sokan, 
 De te vagy énnékem 
 Biztos menedékem. 
 Adj éneket az én szájamba, 
 Hogy hirdessem nevedet, 
 Áldjam dicsőségedet!

[V6]
 Ez én erőtlen, vén koromban, 
 És betegségimben 
 Ne vess el, Úr Isten! 
 Ne hagyj el nyomorúságimban, 
 Midőn szegény testemben 
 Semmi erősség nincsen!

[V7]
 Szüntelen hirdeti én nyelvem 
 Szent igazságodat 
 És nagy jóvoltodat. 
 Jótettid mindennap beszélem, 
 Sokságát nem titkolom, 
 Noha számát nem tudom.

[V8]
 Az Úrnak erejére térek, 
 És ő nagy hatalmát, 
 Szemlélem jóvoltát. 
 Nagy igazságát az Istennek 
 Mindenkor emlegetem, 
 Soha el nem felejtem.

[V9]
 Gyermekségemtől fogva engem 
 Híven tanítottál 
 Csudadolgaiddal. 
 És hogy immáron megvénhedtem, 
 És a hajam megőszül: 
 Légy most is segítségül!

[V10]
 Míglen a te karod erejét 
 Hirdetem mindennek, 
 Jövendő nemzetnek, 
 És igazságodnak hűségét, 
 Melyet lát nyilván minden, 
 Magasztalom szüntelen.

[V11]
 Hozzád hasonló ki lehetne? 
 Engemet, Úr Isten, 
 Ejtél nagy ínségbe. 
 De a föld mélységéből végre 
 Ismét kivontál engem, 
 Visszaadtad életem.

[V12]
 Erősségemet öregbítéd, 
 És felmagasztaltál, 
 Mélységből felhoztál. 
 Énhozzám tért, Uram, felséged, 
 És megvigasztalt engem, 
 Midőn voltam ínségben.

[V13]
 A te hűségedet, Úr Isten, 
 Hirdetem, éneklem, 
 Mindennek beszélem. 
 Dicsérlek lantnak zengésében, 
 Ó, szentek dicsősége, 
 Izráelnek szentsége!

[V14]
 Ajkaimmal vígan dicsérem 
 A te hatalmadat 
 És nagy irgalmadat. 
 Lelkemet hozzád fölemelem: 
 Megtartád életemet, 
 Hogy dicsérjelek téged!

</lyrics></song>