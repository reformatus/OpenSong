<?xml version="1.0"?>
<song><title>31. Uram, én csak tebenned bíztam</title><lyrics>[V1]
 Uram, én csak tebenned bíztam,
 Őrizz meg kegyesen, Ne essem szégyenben!
 Te igazságod fordítsd hozzám,
 És tarts meg jóvoltodból, Ments ki nagy nyavalyámból!

[V2]
 Hajtsd énhozzám, Uram, füledet,
 Ó, én üdvösségem! Siess, tarts meg engem!
 Mutasd meg nagy erősségedet,
 Légy én erős kőváram, Melyben bátran lakhassam!

[V3]
 Te vagy kősziklám, erősségem:
 Szent nevedért kérlek, Vezérelj, hogy éljek!
 Szabadíts ki a tőrből engem,
 Melyet énnékem vetnek, Mert megtartómnak hiszlek!

[V4]
 Kezedbe ajánlom lelkemet,
 Mert nagy ínségemben Megtartál, Úr Isten.
 Azoktól elvonom szívemet,
 Akik élnek hívságban; És csak bízom Uramban.

[V5]
 Örvendezek nagy vigasságban,
 Vigadok szívembe’, Irgalmadra nézve.
 Ha megtekintesz bajaimban,
 Szívemet megismered, Sérelmét megenyhíted.

[V6]
 Nem hagysz te engemet kezükben
 Én ellenségimnek, Kik engem gyűlölnek,
 Sőt, minden ellenségim ellen
 Utat adsz lábaimnak, Hogy meg ne akadjanak.

[V7]
 Orcádat világosítsd rajtam,
 És szolgáddal tégy jól Te nagy irgalmadból,
 Hogy soha meg ne csúfoltassam,
 Mert tehozzád kiáltok, Oltalmat tőled várok!

[V8]
 Jóvoltod felette igen nagy,
 Mit tartasz híveknek, Akik téged félnek,
 És csudaképpen irgalmas vagy,
 Melyet azok jól látnak, Akik tebenned bíznak.

[V9]
 Tenálad azokat elrejted,
 Megőrzöd kegyesen A kevélyek ellen.
 Hajlékodba őket beveszed,
 Hogy kegyetlenek nyelve Őket meg ne sérthesse.

[V10]
 Dicsőség adassék az Úrnak,
 Ki tart oltalmában, Mint egy szép városban,
 Melynek erős bástyái vannak,
 Hogy aki abban lakik, Senkitől nem bántatik.

[V11]
 Félelmes futásomban mondtam:
 Tőled elvetettél, Nem nézel szemeddel,
 De nálad kegyelmet találtam,
 Meghallád könyörgésem, Megadád, amit kértem.

[V12]
 Az Urat szeressétek, szentek,
 Ki megtart híveket, Büntet kevélyeket!
 Ő legyen néktek reménységtek!
 Higgyétek szívetekben: Megvigasztal az Isten.

</lyrics></song>