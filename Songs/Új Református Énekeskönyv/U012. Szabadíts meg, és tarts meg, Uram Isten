<?xml version="1.0"?>
<song><title>12. Szabadíts meg, és tarts meg, Uram Isten</title><lyrics>[V1]
 Szabadíts meg, és tarts meg, Uram Isten,
 Mert szentid elfogytak, nincs jól tévő,
 És itt, e földön sok már a hitetlen,
 Nincs emberek közt igaz beszédű.

[V2]
 Ezek egymásnak szólnak csak hívságot,
 Dolgukat festik szép beszédekkel;
 Hízelkedvén, mutatnak nyájasságot,
 De nyelvük nem egyez ő szívükkel.

[V3]
 Csalárd ajkukat elveszti az Isten,
 Eltörli hízelkedő nyelvüket,
 Kik kevélységükben szólnak nagy fennen,
 És csúfolják az együgyűeket.

[V4]
 És ezt mondják: Jer, tegyük azt nyelvünkkel,
 Hogy minket minden nagyra becsüljön;
 Ajkunkkal, szánkkal elbírunk ezekkel,
 És senki sincs, ki velünk pöröljön.

[V5]
 Azért mond Isten: Ímé, a szegények
 Elhagyatnak, öletnek, pusztulnak;
 Azért őket megszánom, és felkelek,
 És kezükből kimentem azoknak.

[V6]
 Az Istennek mondási oly igazak,
 Mint a drága ezüst, kit a tűzben,
 Az ötvösök kohókban tisztítottak,
 És hétszer megolvasztottak szépen.

[V7]
 Tartsd meg azért népedet kegyelmesen,
 Kérünk, jóvoltodból reánk tekints!
 Őrizz meg örökké a gonosz ellen,
 Hozzánk mindenkor jókedvet jelents!

[V8]
 Mert a gonoszok nagy fennen forgódnak,
 Udvaroltatnak nagy kevélységben,
 Midőn a rosszak felmagasztaltatnak,
 És a jó ember nincs becsületben

</lyrics></song>