<?xml version="1.0"?>
<song><title>144. Áldott az Úr, ki kezemet tanítja</title><lyrics>[V1]
 Áldott az Úr, ki kezemet tanítja,
 És ujjaimat a hadakozásra,
 Áldott legyen az én jó Istenem,
 Aki mindenkor megőriz engem!
 ||
 Ő az én kőváram és szabadítóm,
 Ő az én pajzsom és én oltalmazóm.
 Tebenned vetem reménységemet,
 Mert alám veted az én népemet.
[V2]
 De micsoda az ember életében,
 Hogy őreá gondot tartasz ekképpen?
 Micsodák az emberek fiai,
 Hogy felséged őket így kedveli?
 ||
 Az ember dolgát hogyha megtekinted,
 Nyilván hogy őtet semmiségnek véled.
 Az ő napjai hamar elfogynak,
 És mint az árnyék, gyorsan elmúlnak.
[V3]
 Hajtsd meg az egeket, és szállj le menten,
 Illesd a hegyeket, hogy füstjük menjen!
 Küldjél villámlást, őket verd széjjel,
 Mennyütő nyilaiddal széleszd el!
 ||
 És segítségül kezed hozzám nyújtsad,
 E nagy árvizet rólam elfordítsad,
 És szabadíts meg veszedelmemből,
 Őrizz a gonosz idegenektől!
[V4]
 Kiknek szájuk merő hazugságot szól,
 Ő hamis kezükkel tesznek gonoszul.
 Uram, néked mondok új éneket,
 Megzendítem néked hegedűmet.
 ||
 Mert te vagy, Uram, ki minden ínségben
 Megoltalmazol bennünket kegyesen,
 Dávidot, szolgádat megtekinted,
 Az öldöklő fegyvertől megmented.
[V5]
 Ments meg kezükből ez idegeneknek,
 Kik énellenem szörnyen dühösködnek
 – Szájuk beszéde merő hamisság,
 Kezüknek dolga hitvány mulatság –,
 ||
 Hogy mint a szép plánták, a mi fiaink,
 Felnevekedjenek mi szép leányink,
 Kik szépségükben úgy villogjanak,
 Mint ékes oszlopi a templomnak!
[V6]
 Hogy a mi tárházink tele légyenek,
 Csordáink ezeriglen tenyésszenek,
 Barmunk több légyen sok százezernél,
 Mind falun, városon, mezőn széjjel!
 ||
 Jól megrakottak légyenek ökreink,
 Városinkra ne üssön ellenségink,
 Földünkből senki el ne vitessék,
 Utcáinkon panasz ne hallassék!
[V7]
 Boldog nép az, kit így megáld az Isten,
 És kinek ily jó szerencsét ad itten!
 Boldog a nép, és nem lesz szüksége,
 Amelynek az Úr az ő Istene.
</lyrics></song>