<?xml version="1.0"?>
<song><title>364. Lelkem, adj dolgot magadnak</title><lyrics>[V1]
 Lelkem, adj dolgot magadnak, 
 Hirdessed édes Uradnak 
 Jóvoltát és felségét. 
 Hirdessed ajándékinak, 
 Melyeket ad barátinak, 
 Nagyságát és szépségét. 
 Uram, tereád gerjedez 
 Szívem, és rólad zengedez 
 Nyelvem kész indulattal, 
 Mert voltál s vagy te népedhez, 
 Áron vett örökségedhez 
 Drága jóakarattal.

[V2]
 Kijelentéd irgalmadban, 
 Szentséges végvacsorádban, 
 Hogy áldozattá lettél; 
 A benned bízó hívekért, 
 Halált nemző vétkeikért 
 Egyszer eleget tettél. 
 Kikkel is végig lakozol 
 És karjaidon hordozol, 
 Sőt azokkal egyesülsz; 
 Szentlelked által bennük vagy, 
 Noha felséged dicső nagy, 
 S az Atyának jobbján ülsz.

[V3]
 Azért, akik tusakodnak, 
 Bűneiken szomorkodnak, 
 És hittel reád néznek; 
 Üdvözítésedet várják, 
 Bűn előtt szívük bezárják, 
 Megtérni igyekeznek; 
 Kívánnak néked engedni, 
 Szent életben nevelkedni, 
 És futnak jóvoltodhoz: 
 Azok mint édes fiaid, 
 Kebeleden nőtt juhaid, 
 Méltók szent asztalodhoz.

[V4]
 De a színes képmutatók, 
 Bűnt vetők, gonoszt aratók 
 Innen távol menjenek; 
 Megtérni nem tudó szívek, 
 Álnokságra felvont ívek 
 E jóval ne éljenek. 
 Ti, álnokságnak fiai, 
 Fussatok el, mert javai 
 Az Úrnak nem tiétek; 
 Ha éltek itt méltatlanul, 
 A harag csalhatatlanul 
 Reátok száll, higgyétek.

[V5]
 Hát, lelkem, hallgasd Uradat, 
 Próbáld meg tennenmagadat, 
 Úgy járulj ez asztalhoz. 
 Higgy, térj meg, a bűnt utáljad, 
 Az Istent féljed, szolgáljad, 
 Fuss hozzá mint kőfalhoz. 
 Uram, ezekre kész vagyok, 
 De hibáim sokak, nagyok, 
 Rajtam nagy terhek vannak: 
 Ó, Jézus, engem ne hagyj el, 
 Segélj, tőlem ne maradj el, 
 Sőt, válassz el magadnak.

</lyrics></song>