<?xml version="1.0"?>
<song><title>79. Öröködbe, Uram, pogányok jöttek</title><lyrics>[V1]
 Öröködbe, Uram, pogányok jöttek, 
 És szent templomodat megfertőztették, 
 Jeruzsálem városát elrontották, 
 És széjjel nagy kőrakásokra hányták. 
 Szolgáidnak testek, 
 Akik megölettek, 
 Adattak a hollóknak; 
 Húsuk te szentidnek 
 Ételül vettettek 
 A mezei vadaknak.

[V2]
 A városon nagy sok vért kiontának, 
 A sok vér, mint vizek, széjjel folyának; 
 Oly szörnyű nagy öldöklést véghez vittek: 
 Nem volt, ki eltemetné a testeket. 
 A mi szomszédságunk 
 Csúfságot űz rajtunk; 
 Akik miköztünk laknak, 
 Minket nem becsülnek, 
 Sőt, csak kinevetnek, 
 Csúfolnak és gúnyolnak.

[V3]
 Meddig haragszol, Uram, ránk ekképpen? 
 Haragod míglen gerjedez oly igen? 
 Bosszúállásodat meddig terjeszted, 
 Mely minket, mint a sebes tűz, megéget? 
 Bosszúdat azokra, 
 Ontsd a pogányokra, 
 Kik tégedet nem félnek. 
 Töltsd az országokra, 
 Hol nevedet soha 
 Nem tisztelik a népek!

[V4]
 Mert Jákóbot ők megették, elnyelték, 
 Az ő nemzetségét megemésztették; 
 Minden házait földre lerontották, 
 Kietlen pusztaságra fordították. 
 Az atyák vétkéért, 
 Ne büntess mindezért, 
 Nagy haragod szűnjék meg! 
 Jövel, mi Istenünk, 
 Mert igen gyötretünk, 
 És kegyelmesen tarts meg!

[V5]
 Tekintsd meg, Uram, kegyelmességedet, 
 A te szent nevedért segíts meg minket! 
 Szabadíts és tarts meg minket kegyesen, 
 Bűneinket bocsásd meg szent nevedben! 
 Hogy ne nevettessünk, 
 Kérdvén: Hol Istenünk? 
 Verd meg a pogány népet! 
 Vérét szolgáidnak, 
 Mit ők kiontának, 
 Nékik el ne engedjed!

[V6]
 Jusson elődbe siralmuk azoknak, 
 Kik a rabságban sóhajtnak és sírnak; 
 Siess, mentsd meg, hogy ők el ne vesszenek, 
 Kik immár halálra ítéltettenek! 
 Szomszédinknak épen, 
 Fizesd meg hétképpen, 
 Amit velünk műveltek! 
 Hogy téged, Úr Isten, 
 Szidalmaztak szörnyen: 
 Őnekik mind fizesd meg!

[V7]
 És mi úgy, mint te nyájad és sereged, 
 Hálákat adván, magasztaljuk neved; 
 Dicséretedet mindenkor hirdetjük, 
 És nemzetről nemzetre kiterjesztjük.

</lyrics></song>