<?xml version="1.0"?>
<song><title>490. Te, drága Jézus</title><lyrics>[V1]
 Te, drága Jézus, mi történt tevéled,
 Hogy oly keményen sújt a zord ítélet?
 A szörnyű vétket el mivel követted?
 Mi volt a tetted?
[V2]
 Megostoroznak, tövissel csúfolnak,
 Arcodba vágnak, gúnyolódva szólnak,
 Epét ecettel kínálgatni mernek,
 Keresztre vernek.
[V3]
 Mondd, ennyi kínnak mi az eredetje?
 Jaj, vétkeimmel vertelek keresztre!
 Amit Te szenvedsz, Jézus, én okoztam,
 Fejedre hoztam.
[V4]
 S mily büntetés, mit a világ Reád mért?
 A jó nyájőrző szenved a juháért;
 A bűnért, melyet szolgák elkövettek,
 Az Úr fizet meg.
[V5]
 Meghal a jó, ki hűség volt s alázat,
 Az él, ki Isten bántására lázadt;
 A vétkes ember sértetlen, s bilincsben
 Ott áll az Isten.
[V6]
 Ó, mérhetetlen szeretet, csodás hit,
 Amely a kínok zord útjára rávitt!
 Én vigadozva élek és örömben,
 Te kínözönben.
[V7]
 Ó, nagy Királyom, minden kor Királya,
 Hűségedet hogy hirdethesse hála?
 Nincs emberszív, melyben tanács fakadhat:
 Néked mit adhat?
[V8]
 Ha trónusodnál, Jézusom, Vezérem,
 Fejem ragyogva fürdik majd a fényben:
 Énekelek, hol szentül zeng az ének,
 Dicsérve Téged.
</lyrics></song>