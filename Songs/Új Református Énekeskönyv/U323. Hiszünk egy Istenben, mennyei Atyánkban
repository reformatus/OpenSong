<?xml version="1.0"?>
<song><title>323. Hiszünk egy Istenben, mennyei Atyánkban</title><lyrics>[V1]
 Hiszünk egy Istenben, mennyei Atyánkban, mindenható Urunkban,
 Minden láthatónak és láthatatlannak örök Alkotójában,
 A mennyet és földet aki teremtette, gondot visel azokra.

[V2]
 Hiszünk az egy Úrban, Jézus Krisztusunkban, Isten Egyszülöttjében,
 Aki az Atyától nemzetett öröktől, az ő szent kebelében,
 Minden idők előtt, Isten az Istenből, Világ Világosságból.

[V3]
 Valóságos Isten a valóságostól; nem teremtmény: született;
 Egyetlen lényegből, a Teremtőéből, Világosság és Élet,
 Minden általa lett, hiszem, őnélküle semmi nem lett, ami lett.

[V4]
 Értünk, emberekért és üdvösségünkért alászállt a mennyekből,
 Testté lett Lélektől és Szűz Máriától, ember lett szeretetből,
 Keresztre feszíték Pilátus idején tudatlan gyűlölségből.

[V5]
 Ő értünk szenvedett, és eltemettetett, harmadnap feltámadván,
 Az Írások szerint fölment a mennyekbe, és ül az Atya jobbján,
 De majd újra eljön örök dicsőséggel, nem hagy bennünket árván.

[V6]
 Visszatér ítélni az eleveneket és régen megholtakat,
 Kétfelé választja és külön állítja a kecskéket s juhokat,
 Örök uralmának és országlásának vége soha nem szakad.

[V7]
 Hiszünk Szentlélekben, Úrban és Istenben, megelevenítőben,
 Az örök Atyától és az ő Fiától származó szent Istenben,
 Aki imádandó s együtt dicsérendő mindezekkel egységben.

[V8]
 Ő szólt a próféták és az apostolok megtisztított szájával.
 Megalapította és megoltalmazza Egyházát hatalmával,
 Dicsérjük hát nevét, az igazság Lelkét igen nagy vigassággal.

[V9]
 Hisszük az egyetlen, szent és egyetemes, apostoli Egyházat.
 Valljuk az egyszeri és szent keresztséget, melyben Isten kiválaszt,
 Melyet Krisztus szerzett a bűnbocsánatra, és minket abban megtart.

[V10]
 Várjuk a holtaknak, rég elporladtaknak dicső feltámadását.
 És az eljövendő, Krisztusban nyerendő örök élet áldását.
 Ámen! Ámen! Ámen! Erősítsd, Istenünk, népednek hitvallását.

</lyrics></song>