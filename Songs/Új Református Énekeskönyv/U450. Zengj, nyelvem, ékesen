<?xml version="1.0"?>
<song><title>450. Zengj, nyelvem, ékesen</title><lyrics>[V1]
 Zengj, nyelvem, ékesen, Az én édes Jézusomnak,
 Kegyes lelki orvosomnak Szólj szerelmetesen,
 Mert csak ő érdemel Áldást és minden szerelmet,
 Ki reám önt bő kegyelmet, S kőszálra felemel.

[V2]
 Jézus, én reményem, Bűnös lélek bizodalma,
 S hozzád térőknek oltalma, Gyönyörű napfényem!
 Kegyes vagy azokhoz, Kik szívből téged keresnek,
 És ismerős híveidnek Béköszönsz házukhoz.

[V3]
 Ó, Jézus, élő kút, Szívemnek nagy édessége
 S elmémnek gyönyörűsége, Mely csupán hozzád fut;
 Tégedet keresni Legfőbb öröm és vigasság;
 Nincsen több lelki igazság, Mint téged követni.

[V4]
 Jézus, kegyes király, Ki mindennek szívét bírod,
 S arra szent neved felírod, Kérlek, hozzám is szállj;
 Mert ha te elfoglalsz, Elszáll a világ szerelme,
 Tündöklik bennem az elme, Ebben sok jót találsz.

[V5]
 Kedves szereteted, Mert szent véred kegyelmedből,
 Kiontád, hogy mint kútfőből, Folyjék ismereted.
 Megnyerted, hogy lássuk, Szent Atyádnak dicsőségét,
 És hogy lelkünk üdvösségét Tovább ne halasszuk.

[V6]
 Dicsérd hát, minden nép, Az Úr Jézust, és szeressed,
 Buzgó szívedből keressed, Mert minden dolga szép.
 Ő a kegyelemnek És minden jónak kútfeje,
 Reménylő szívnek ereje, Oka az örömnek.

[V7]
 Tiéd, Uram, az ég Minden ő teljességével,
 Hol országolsz dicsőséggel, Melyben nincs semmi vég.
 Ne hagyj, Uram, kérlek, Vedd el szívemet magadhoz,
 Mert úgy állhatok jobbodhoz, S örökké dicsérlek.

[V8]
 Dicsérje és áldja Lelkem az Atya Úr Istent,
 Ki benned üdvözít mindent, Ha szódat fogadja.
 Dicséret, dicsőség Légyen Szentlélek Istennek,
 Ki hitet adott lelkemnek, Hogy befogja az ég.

</lyrics></song>